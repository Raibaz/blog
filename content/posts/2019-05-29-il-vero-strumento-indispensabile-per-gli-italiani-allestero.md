---
title: Il vero strumento indispensabile per gli italiani all’estero
author: Raibaz
type: post
date: 2019-05-29T07:30:06+00:00
url: /2019/05/il-vero-strumento-indispensabile-per-gli-italiani-allestero/
categories:
  - Cose di cultura
  - Londinesità

---
Lo sai meglio di me: ci sono alcune regole non scritte dalle quali non si può prescindere, capisaldi della civiltà contemporanea che si ergono come ultimi baluardi per separare l&#8217;uomo dalla bestia, ultime risorse alle quali fare appello per ribadire la propria appartenenza alle forze del bene di fronte alle barbarie a cui la vita in paesi incivili di sottopone quotidianamente.

La maggior parte di queste regole non si possono spiegare: 

&#8220;Perché sulla pizza non si può mettere l&#8217;ananas?&#8221;

&#8220;Perché nella carbonara non ci va la panna?&#8221;

Non c&#8217;è una spiegazione, è così e basta: è un atto di fede in millenni di cultura che hanno dato i natali a picchi inarrivabili come Leonardo da Vinci, Galileo Galilei e Alessandro Del Piero: se ti stanno bene, bene, se non ti stanno bene, è così lo stesso.

A volte, però, nella sacrosanta opera di diffusione della cultura che ognuno di noi è invariabilmente chiamato a compiere, sarebbe comodo avere degli strumenti che facilitino l&#8217;opera, delle guide pratiche da poter condividere con amici e colleghi che hanno avuto la sfortuna di crescere secondo usanze chiaramente sbagliate come quella del cappuccino a pranzo o dopo pranzo, o (orrore!) a cena o dopo cena.

Esattamente come negli altri casi, non c&#8217;è una motivazione per cui la regola sia così: ho avuto più di una volta conversazioni tipo &#8220;sai, non dovresti prendere il cappuccino dopo pranzo&#8221; &#8220;perché?&#8221; e non ho saputo rispondere se non dicendo che è, semplicemente, una cosa che non si fa, che è comunque una motivazione più che accettabile, diciamocelo.

Ho anche provato a fare reverse engineering della spiegazione, dicendomi che in tempi meno tecnologicamente avanzati il latte era difficile da conservare fino a dopo pranzo, per cui il cappuccino si poteva consumare con del latte non rancido solo a colazione, ma vagliela a spiegare una cosa così a degli inglesi che il latte lo mettono nel the delle cinque.

Anche la formulazione esatta della regola ha un po&#8217; di margine per il dibattito: siamo tutti d&#8217;accordo che dal pranzo in poi cappuccino no no no, ma quand&#8217;è il momento in cui il cappuccino cessa di essere accettabile? È da un&#8217;ora specifica in avanti? Un mio caro amico sostiene che il limite sia il momento in cui mangi qualcosa di salato, e da lì in poi per il resto della giornata non puoi più prendere un cappuccino, che mi pare una formulazione assolutamente legittima, ma è di difficile spiegazione e condivisione.

Ci vuole un algoritmo semplice, e uno strumento di semplice utilizzo che dica, con assoluta esattezza, se è un momento accettabile per prendere un cappuccino o se è il caso di limitarsi a un più pacato espresso, se è possibile, insomma, avere della schiuma di latte nel caffè senza rendere evidente la propria non italianità.

Ci vuole, in sostanza, [canihaveacappuccino.com][1].

You&#8217;re welcome.

 [1]: https://www.canihaveacappuccino.com/