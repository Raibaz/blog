+++ 
draft = false
date = 2025-04-16T21:52:20+02:00
title = "Iona Rangeley - Einstein il pinguino"
description = ""
slug = "iona-rangeley-einstein-il-pinguino"
authors = []
tags = []
categories = []
externalLink = ""
series = []
featured_image = "/images/einstein_pinguino.jpg"
images = ["/images/einstein_pinguino.jpg"]
+++

Da quando ho un figlio ho non una, ma due pile di libri da leggere; una è la mia, una è quella dei libri da leggere con (a) lui prima di metterlo a letto.

E proprio come la mia, anche la sua ha libri dalle provenienze più disparate, frutto di acquisti d'impulso in libreria o su Amazon o comprati perché ci piace l'autore (abbiamo già una discreta schiera di autori prefe, tra cui ovviamente Andy Griffiths ha [un posto d'onore](/andy-griffiths-la-terra-delle-cose-perdute)), oppure che sono finiti lì perché regalati da qualcuno.

L'ultimo libro che abbiamo finito, infatti, l'ha "portato babbo natale" a casa di mia zia:

![pic](/images/einstein_pinguino.jpg#center)

E dopo aver finito l'ultimo Andy Griffiths, appunto, avevamo voglia di una cosa più leggera: non che Andy Griffiths sia impegnativo, ma i suoi sono sicuramente dei libri "protagonisti", che ti rimangono impressi per un po' (ridiamo ancora un sacco pensando a Johnny Testadinocche), e invece a volte servono anche dei libri, diciamo così, minori.

"Einstein il pinguino", diciamocelo, è un libro che non avrei nè avremmo mai comprato autonomamente: la copertina non è particolarmente flashy e le storie con gli animali non sono granché il nostro genere, e se abbiamo voglia di humor inglese moderato piuttosto ci leggiamo David Walliams o l'inesauribile Roald Dahl (ok immagino si capisca che il filo è più per l'umorismo scatologico e le schifezze che per gli albionici sogghigni in punta di fioretto), eppure, devo dire, il suo lo fa.

È un onestissimo librino, perfetto per l'età del Filo perché ha la giusta quantità di parole difficili di quelle che ti fermi e dici "lo sai cosa vuol dire?" e poi gliela spieghi, non è nè troppo facile tipo Geronimo Stilton che ormai se li legge tranquillamente da solo né troppo difficile da annoiarlo o da farmi venir voglia di tradurglielo al volo in un linguaggio più accessibile, cosa che invece mi è successa con una porcheria di un sedicente "Odissea per bambini" che era scritto in una lingua che in confronto Vincenzo Monti è accessibile.

La trama non è niente di che: è il classico tropo dei bambini che trovano un animale buffo, decidono di tenerlo ma devono tenerlo un po' nascosto, per cui fanno un po' di moderate peripezie e poi concludono che è meglio rimandarlo nel suo habitat naturale: praticamente la stessa della serie del ragazzo che coltivava i draghi (credo, non l'abbiamo finita quindi non so come finisce), di "Sharkdog" su Netflix e di mille altre cose che avrete sicuramente visto.

E niente, è praticamente tutto qui: non ci sono particolari guizzi, non ci sono elementi che lo rendano particolarmente degno di nota, ma si lascia leggere degnamente, si fa qualche mezza ghignata ma niente di che e non annoia.

Un perfetto intermezzo tra un Andy Griffiths e l'altro - e così vi ho pure mezzo spoilerato cosa stiamo leggendo ora che abbiamo finito Einstein.

Due stelle e mezza su cinque.