---
title: Il reddito di cittadinanza di Barclays
author: Raibaz
type: post
date: 2018-12-22T18:00:07+00:00
url: /2018/12/il-reddito-di-cittadinanza-di-barclays/
categories:
  - Londinesità

---
A oggi, ventidue dicembre duemiladiciotto, non si ha ancora la minima idea di come funzionerà il reddito di cittadinanza che era uno dei cardini della campagna elettorale dell&#8217;attuale governo italiano, ma c&#8217;è buona ragione di credere che noi expat, cervelli in fuga o traditori della patria (a seconda dell&#8217;interlocutore) non saremo tra i beneficiari.

Bene, in realtà l&#8217;Inghilterra, che è notoriamente un paese civile e governato da persone mentalmente stabili e con le idee chiare, ha già da tempo qualcosa che funziona esattamente come il reddito di cittadinanza, dato che sono soldi _aggratise_.

&#8220;Soldi gratis dici? Dove devo firmare? Dove sta l&#8217;inculata?&#8221;

La (mezza, a onor del vero) inculata è che bisogna avere un conto Barclays, e, soprattutto, bisogna sottoscrivere il programma [Barclays Blue Rewards,][1] che è un nome altisonante per il classico programma di sconti miserrimi che hanno un po&#8217; tutte le banche, tipo l&#8217;1% di sconto se compri un iPad pro da undici milioni di sterline all&#8217;Ipercoop di Casalpusterlengo anziché all&#8217;Apple Store come tutti i cristiani.

&#8220;E allora come si prendono i soldi gratis? Voglio diventare multimiliardario senza lavorare mai, ho votato l&#8217;attuale governo italiano per questo!&#8221;

In buona sostanza, a fronte di un costo di tre sterline al mese, il programma Barclays Blue Rewards te ne regala tre e mezza per ogni addebito diretto che fai in un mese, fino a un massimo di sette sterline: praticamente, visto che se avete un conto Barclays è facile che abbiate almeno un paio di utenze mensili addebitate sul conto stesso tramite direct debit, sottoscrivendo il programma avete quattro pound gratis al mese.

Che diciamocelo, realisticamente è molto di più di quello che vi darà il governo italiano.

 [1]: https://www.barclays.co.uk/current-accounts/blue-rewards/