+++ 
draft = false
date = 2025-12-27T11:06:40+01:00
title = "Qntm - There is no antimemetics division"
description = ""
slug = "qntm-there-is-no-antimemetics-division"
authors = []
tags = []
categories = []
externalLink = ""
series = []
featured_image = "/images/antimemetics-division.jpg"
images = ["/images/antimemetics-division.jpg"]
+++

Quando sono stato a New York per lavoro, a novembre, ho cercato sull'Internet se ci fossero librerie belle e negozi di penne e quaderni belli, e ho scoperto [McNally Jackson](https://www.mcnallyjacksonstore.com/), che è entrambe le cose: una catena di librerie indipendenti _e anche_ di negozi di penne e quaderni - a SoHo ci sono una libreria piuttosto grossa e due negozi piccini affiancati, uno solo di penne e uno solo di quaderni, che mi hanno regalato un pomeriggio post lavoro molto soddisfacente e hanno amaramente vessato il mio portafoglio.

(Forse un giorno dovrei scrivere della mia passione per le penne e i quaderni, ma quella è tutta un'altra nicchia che non so quanto ho il tempo di approfondire pubblicamente)

Insomma, dalla libreria ovviamente non potevo uscire a mani vuote, e anche se ho cercato di limitarmi sono uscito con un libro di cui non sapevo niente e che però mi aveva incuriosito un sacco dal riassunto sull'aletta, sembrava proprio carino: mi sbagliavo.

![pic](/images/antimemetics-division.jpg#center)

"There is no antimemetics division" è *una bomba*.

L'inizio, sì, è carino: c'è un'organizzazione che si occupa di classificare, contenere e studiare gli Unknown, creature e fenomeni inspiegabili, e al suo interno c'è una divisione, la antimemetics division appunto, che si occupa degli Unknown antimemetici, che hanno meccanismi mimetici (sì, il gioco di parole memetici-mimetici è intenzionale) che permettono loro di sfuggire all'attenzione: ci sono ma non li vedi, sono lì ma non te ne accorgi, non è nemmeno possibile concepire la loro esistenza.

Sostanzialmente, parte come un X-files all'ennesima potenza, ma è solo l'inizio.

Anzitutto, come combatti una cosa che non puoi nemmeno pensare, se diventa ostile? E se diventa ostile al punto che ti attacca se anche solo la pensi? Senza spoilerare troppo, il device narrativo che usa Qntm è una serie di farmaci mnestici e amnestici che consentono agli operativi della divisione di cancellare e recuperare selettivamente dei ricordi, e che alla fine permetteranno, in qualche modo, di sfangarla, ma contro cosa?

I primi due terzi sono un ottovolante, succede di tutto a personaggi che sono gli stessi ma non lo sono per via dei farmaci di cui sopra, e sembra apparentemente tutto disarticolato, sconnesso e sostanzialmente matto in culo, al punto che mi sono detto "boh ok, bellissima l'idea, bellissimi i pezzi presi singolarmente ma si vede che questa roba è nata come una serie di racconti [pubblicati a caso in rete](https://en.wikipedia.org/wiki/SCP_Foundation), sono troppo sconnessi tra di loro", e ancora mi sbagliavo.

Nell'ultimo terzo quello che sembrava un mucchio raffazzonato di bei pezzettini acquista coerenza, diventa un macchinario complicatissimo in cui ogni pezzo è esattamente dove deve stare, la storia prende un punto di vista più ampio e ti rendi conto che esiste effettivamente un tutto che racchiude tutte le parti, ed è maggiore della loro somma; ti rendi conto che la sensazione di disarticolazione con cui arrivi a due terzi di libro era assolutamente intenzionale, non era un effetto collaterale, e Qntm ti ha portato dove voleva senza che te ne accorgessi, ti ha trasmesso il disorientamento dei personaggi attraverso il modo in cui li ha fatti muovere, te l'ha fatto _provare_ anziché raccontartelo.

Se non è essere uno scrittore eccellente questo, allora non so cosa.

Ma non basta: si sa, scrivere i finali è difficile, e in un contesto così intenzionalmente pieno di concetti "alti" e ineffabili sarebbe stato facile liquidare il finale malamente, dire "ah sì vabbè U-3125 è impossibile da comprendere quindi non sto neanche a spiegartelo, grazie ciao", e invece.

E invece il finale è *una bomba* forse anche più del libro, perché in una scena che mette assieme "Eternal sunshine of the spotless mind" e il mondo delle idee di Platone caccia fuori un risvolto politico _devastante_, di quelli che ha solo la fantascienza davvero bella, che fa fare a "There is no antimemetics division" il salto da "gran bel libro" a "capolavoro".

> "People shouldn't have to be afraid, Adam. [...] Because otherwise those terrible things rule you and fear rules you and you can't be who you really are. Freedom means no fear."

> "These things happen. And we say to ourselves, 'Never again'. And a hundred years pass. And they _happen_. _Again_."

Cinque stelle su cinque, con lode, abbraccio accademico e novantadue minuti di standing ovation.