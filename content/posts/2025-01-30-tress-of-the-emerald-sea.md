---
title: "Tress of the Emerald Sea"
date: 2025-01-30T15:28:02+01:00
draft: false
description: ""
slug: "tress-of-the-emerald-sea"
tags: []
categories: []
externalLink: ""
series: []
---

_(Vediamo se mi ricordo ancora come si fa a scrivere su qui)_

Allora, come buon proposito per il 2025 ho deciso di leggere molto, cosa che in realtà già facevo nel 2024 ma la lista di cose che voglio leggere non accenna a diminuire (grazie, booktok, alla faccia di chi dice che i social media rovinano le giovnai menti).

Nel marasma di autori di cui l'Internet parla benissimo c'è pure Brandon Sanderson, di cui non ho mai letto niente e di cui mi spaventa la produzione sconfinata e composta prevalentemente di mattoni immensi del peso medio superiore ai 500 kg, *ma* di cui ho scoperto esistere anche un libro relativamente breve, trecentosessantacinque pagine nell'edizione che ho appena finito:

![pic](/images/tress.jpg#center)

Oltre al fatto che ne parlano bene in tanti, c'è il dettaglio non da poco che tutti, quarta di copertina compresa, lo descrivono come molto simile a "The Princess Bride", che ho scoperto in età adulta un paio d'anni fa ed è diventato immediatamente uno dei miei romanzi preferiti di sempre (a proposito, lo so che si dice di quasi tutti, ma il libro è molto meglio del film); lo stesso Sanderson, nella postfazione, dice che una delle premesse da cui è partito nello scriverlo è "What if Buttercup went to rescue Westley?"

E infatti il clima di grande avventura ma raccontata in maniera ironica e scanzonata è proprio quello della storia di Westley e Buttercup, ma con in più anche i pirati, un sistema magico molto articolato e ben descritto e una voce narrante che, a quanto mi pare di capire cercando sull'Internet senza spoilerarmi troppo, è un personaggio ricorrente di questo universo narrativo.

Assolutamente stratosferico nel primo terzo e nell'ultimo, si ammoscia leggerissimamente a metà, ma niente di grave, è comunque un signor romanzo e, soprattutto, mi ha fatto venire voglia di leggere altro dello stesso autore, o almeno dello stesso universo.

Insomma, gateway drug perfetta per Brandon Sanderson e ottimo partecipante nella lista di libri che ho deciso di leggere quest'anno.

Cinque stelline su cinque.

