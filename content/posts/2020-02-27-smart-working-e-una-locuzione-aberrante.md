---
title: “Smart working” è una locuzione aberrante
author: Raibaz
type: post
date: 2020-02-27T15:32:33+00:00
url: /2020/02/smart-working-e-una-locuzione-aberrante/
categories:
  - Whatever

---
In questi giorni di quarantena, carestia e psicosi legata all&#8217;epidemia di coronavirus ne avrete sentito sicuramente parlare: tra chi lamenta di esserci stato costretto e chi sostiene che sia finalmente giunta l&#8217;ora che prenda piede, è inevitabile che abbiate sentito le parole &#8220;smart working&#8221;.

Persino la paludatissima Rai Radio 1, stamattina, intervistava un professore di un fantomatico [&#8220;osservatorio smart working&#8221;][1] del Politecnico di Milano, al quale il conduttore, col solito tono da media generalisti dell&#8217;anziano che chiede al nipote di raccontargli della sua nuova diavoleria senza che gliene freghi davvero niente, domandava, per l&#8217;appunto, in cosa consistesse questa roba dello smart working che tanto piace ai giovani.

Ora, intendiamoci, il problema, a mio avviso, non è che finalmente si parli di lavoro da remoto, di valutazione delle performance in base a obiettivi concordati, misurabili e indipendenti dal numero di ore passate in ufficio e di responsabilizzazione e fiducia all&#8217;interno di un team di lavoro: il problema è assolutamente di natura lessicale.

Finché tutti (e non solo) i concetti elencati sopra passeranno sotto il nome di &#8220;smart working&#8221;, continueranno a essere qualcosa di eccezionale, un contentino che il padrone elargisce ai dipendenti anziché l&#8217;unico modo sensato di lavorare.

Lo potete notare già ora in una serie di stupri lessicali che ho già visto in giro, come annunci di lavoro che millantano &#8220;un giorno di smart working alla settimana&#8221;: che cazzo significa, che un giorno alla settimana vieni valutato in base al contributo che dai al team e il resto invece a quanto tempo scaldi la scrivania? O ancora, vi sarà capitato di sentire amici o colleghi dire &#8220;oggi sono in smart working&#8221;, che a me suona come un&#8217;ammissione che invece il resto dei giorni non servi a niente.

Sarebbe bello, in un mondo ideale, che l&#8217;epidemia di coronavirus non fosse il momento in cui lo &#8220;smart working&#8221; prende piede, ma quello in cui il &#8220;working&#8221; prende piede e finalmente ci liberiamo del &#8220;dumb working&#8221;, quello del 9-18 in ufficio perché &#8220;ci spiace non possiamo fare altrimenti il contratto collettivo dice così&#8221;, delle code ai tornelli in uscita alle 17.59, del micromanagement e delle riunioni inutili.

Intanto, per favore, davvero, piantatela con sta stronzata dello &#8220;smart working&#8221;.

 [1]: http://ossqual.mip.polimi.it/it_it/osservatori/smart-working