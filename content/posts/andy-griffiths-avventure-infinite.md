+++ 
draft = false
date = 2025-03-14T23:16:36+01:00
title = "Andy Griffiths - Avventure Infinite - La Terra Delle Cose Perdute"
description = ""
slug = "andy-griffiths-la-terra-delle-cose-perdute"
authors = []
featured_image = "/images/andy_griffiths.jpg"
images = ["/images/andy_griffiths.jpg"]
+++

Andy Griffiths è bravissimo.

Livello di apprezzamento mio e del Filo per Andy Griffiths: abbiamo tutti i libri della serie della casa sull'albero e li abbiamo adorati, anche quelli che non sono ancora usciti in italiano e che abbiamo letto in traduzione simultanea del sottoscritto dall'inglese, e compreremmo a occhi chiusi qualunque cosa scrivesse.

(Abbiamo comprato ad occhi chiusi anche il libro "solista" di Terry Denton, il suo socio della casa sull'albero, e mi sento di dire che dei due quello bravo è Andy)

E infatti, quando ho visto in vetrina un suo libro nuovo, ambientato in un universo narrativo diverso da quello della casa sull'albero, non ho saputo resistere in nessun modo e dopo poco ne avevamo una copia.

![pic](/images/andy_griffiths.jpg#center)

Com'è andata, quindi, la nostra prima esperienza con Andy ma senza Terry e in un universo diverso, senza signor Nasone e senza tutti i personaggi senza senso della serie?

Molto bene per certi versi, meno bene per altri.

Iniziamo dal lato negativo: il gimmick del libro, pubblicizzato duro anche sulla copertina, è che "il protagonista sei tu!" e infatti i protagonisti del libro sono il narratore e il lettore, che insieme si imbarcano per un'avventura folle come quelle di Terry e Andy.

Ma Terry e Andy sono due personaggi ben definiti, con delle caratteristiche ben precise: Terry disegna e Andy non sa contare, per dirne due.

La voce narrante (che poi è ovviamente Andy stesso) e il lettore, invece, per forza di cose, sono personaggi molto più astratti e meno delineati, al punto che di fatto, nella trama, si limitano a fare qualche commento sterile ogni tanto, ma non fanno granché per farla progredire: e ci sta, perché qualunque azione netta avesse fatto il protagonista-lettore avrebbe rischiato di alienarsi una parte di lettori-lettori che avrebbero detto "ma quello non sono io, io non avrei mai fatto così".

Morale, gimmick da rivedere: pare usciranno altri libri con lo stesso concetto e nello stesso universo narrativo, spero che riesca a raffinare un po' il modo in cui rappresenta il protagonista-lettore.

Di contro, tanto i due protagonisti sono neutri e "vuoti", quanto i comprimari sono FOLLI: Johnny Testadinocche è diventato immediatamente uno dei miei personaggi preferiti di sempre, soprattutto quando ho realizzato che c'è anche una componente persa nella traduzione legata al fatto che non solo ha _letteralmente_ la testa a forma di mano, ma è anche un knucklehead nell'atteggiamento e nel modo di fare.

E pure il toro che cerca la sua pazienza perduta, l'orologio volante e il coniglio pirata sono i classici personaggi senza senso di Andy, che fanno obiettivamente scassare dal ridere, e la trama in sè in fondo non è neanche così banale: l'avventura dei due protagonisti li porta nel posto dove finiscono tutte le cose perdute, che raccontata da Andy Griffiths è ovviamente un tripudio di ilarità e del suo umorismo caratteristico, ma letta da me e dal Filo è anche un buon pretesto per dirgli "oh, sai che c'è un'altra storia famosa, moooooolto vecchia, in cui un tizio, Orlando, impazzisce malissimo perché la donna di cui è innamorato ama un altro, e allora un suo amico, Astolfo, prende un cavallo alato e va sulla luna, che è dove finiscono le cose perdute, e recupera il senno di Orlando e glielo riporta".

E tutto sommato, per un libro così pieno di gag e che fa così tanto ridere, avere un gancio per far leggere al Filo quell'assoluto capolavoro di "Paperin Furioso" direi che è un ottimo risultato.

Quattro stelle su cinque.